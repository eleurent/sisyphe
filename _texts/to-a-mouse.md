---
title: "To a Mouse"
author: "Robert Burns"
published-in: "Kilmarnock volume"
publication-date: 1785
language: ":uk:"
date: 2024-05-06 12:00:00 +0100
progress: 100
---
_On Turning her up in her Nest, with the Plough_

Wee, sleeket, cowran, tim’rous beastie,
O, what a panic’s in thy breastie!
Thou need na start awa sae hasty,
&nbsp;&nbsp;Wi’ bickerin brattle!
I wad be laith to rin an’ chase thee
&nbsp;&nbsp;Wi’ murd’ring pattle!

I’m truly sorry Man’s dominion
Has broken Nature’s social union,
An’ justifies that ill opinion,
&nbsp;&nbsp;Which makes thee startle,
At me, thy poor, earth-born companion,
&nbsp;&nbsp;An’ fellow-mortal!

I doubt na, whyles, but thou may thieve;
What then? poor beastie, thou maun live!
A daimen-icker in a thrave
&nbsp;&nbsp;’S a sma’ request:
I’ll get a blessin wi’ the lave,
&nbsp;&nbsp;An’ never miss ’t!

Thy wee-bit housie, too, in ruin!
It’s silly wa’s the win’s are strewin!
An’ naething, now, to big a new ane,
&nbsp;&nbsp;O’ foggage green!
An’ bleak December’s winds ensuin,
&nbsp;&nbsp;Baith snell an’ keen!

Thou saw the fields laid bare an’ waste,
An’ weary Winter comin fast,
An’ cozie here, beneath the blast,
&nbsp;&nbsp;Thou thought to dwell,
Till crash! the cruel coulter past
&nbsp;&nbsp;Out thro’ thy cell.

That wee-bit heap o’ leaves an’ stibble
Has cost thee monie a weary nibble!
Now thou’s turn’d out, for a’ thy trouble,
&nbsp;&nbsp;But house or hald,
To thole the Winter’s sleety dribble,
&nbsp;&nbsp;An’ cranreuch cauld!

But Mousie, thou art no thy-lane,
In proving foresight may be vain:
The best laid schemes o’ Mice an’ Men
&nbsp;&nbsp;Gang aft agley,
An’ lea’e us nought but grief an’ pain,
&nbsp;&nbsp;For promis’d joy!

Still, thou art blest, compar’d wi’ me!
The present only toucheth thee:
But Och! I backward cast my e’e,
&nbsp;&nbsp;On prospects drear!
An’ forward tho’ I canna see,
&nbsp;&nbsp;I guess an’ fear!
